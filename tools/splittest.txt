ބައެއް ފަހަރު ދިމާވާ އެކިކަހަލަ ކުއްލި ނުރައްކާތެރި ހާދިސާތަކުގައި، އެކަމެއް ހިނގައި ނިމިދިއުމަށް ފަހުން، ހިނގައިދިއަ ކަންތައްތަކަށް ވިސްނައިލުމުން، ވަރަށް ހިނިއަންނަ ޒާތުގެ ގިނަކަންތައް އެކަމުގެ ތެރޭގައި ހިނގައިފައި ހުއްޓައިފެނެއެވެ. އަދި، ހަމައެހެންމެ އެފަދަ ކަންތައްތަކުން ވަރަށް ބޮޑެތި ގެއްލުން ވެސް ލިބިފައި ހުރޭވެސްމެއެވެ. މިފަހަރު މި ގެނެސްދެނީ އެފަދަ ޙަޤީޤީ ހާދިސާއަކާ ގުޅޭ  ވާހަކައެކެވެ.

ކުޑަހުއްތުއަކީ އާމްދަނީ ހޯދުމުގެ ގޮތުން ސައިހޮޓާ ހިންގުމުގެ ވިޔަފާރިކުރާ ވަރަށް މަޝްހޫރު މީހެކެވެ. އިސްކޮޅުން މެދުމިނުގެ މީހެކެވެ. ކުލައަލި މީހެކެވެ. ދުވަހަކުވެސް ކައިވެންޏެއް ނުކުރެއެވެ. މިކުޑަހުއްތުގެ މަންމައަކީ ކަނބުލޮއެވެ. ކަނބުލޮއަކީ އަޅުގަނޑުގެ ބައްޕަ ދުނިޔޭގައި ހުންނެވިއިރު ބައްޕަ އަރިހުގައި އަޅުގަނޑުމެންގެ ގޭގައި ދުވާލުއައިސް މަސައްކަތް ކޮށްދީ އުޅުނު ވަރަށްމުރާލި ސާފުތާހިރު އަންހެނެކެވެ. ކަނބުލޮގެ ހުރިހައި ދަރިންނަކީވެސް ސާފުތާހިރު އުޅުންހުރި ހީވާގި ބައެކެވެ. މިދެންނެވި ގުޅުން އެގޮތަށް އޮތުމާއެކު، އެއާއިލާގެ އެންމެން އަޅުގަނޑަށް އިޙުތިރާމުކޮށް ޤަދަރު ކުރެއެވެ. ގާތް ގުޅުމެއް ބަހައްޓައެވެ. ކަނބުލޮ އަޅުގަނޑުމެންގެ ގޭގައި އުޅުނު ހަނދާނެއް އަޅުގަނޑު ނުހުރެއެވެ.

އެދުވަސްވަރުގެ އާދަކާދަ ހުންނަގޮތުންނާއި، އަދި ގިނަމީހުންގެ ފުއްދުންތެރިކަން ކުޑަކަމުން، އެހިސާބެއްގައި ދިރިއުޅޭ ފޯރުންތެރި މީހުންގެ ގޭގޭގައި ފުއްދުންތެރިކަން ކުޑަމީހުންނާއި އަދި ތަންކޮޅެއް އާއިލީ ގޮތުން އެ ބަޔަކާ ގާތް މީހުން އެމީހުންގެ ކުދިން ގޮވައިގެން އައިސް އެ ގެއެއްގައި ދުވާލު މަސައްކަތް ކޮށްދީ ހަދައެވެ. އިރު އޮއްސުނީމައި ކުދިންނަށް ކާންދީ ހަދައިގެން ކުދިން ގޮވައިގެން އެމީހުންގެ ގެއަށް ހިނގައިދާނެއެވެ. ގެދޮރުގެ ދަތިކަމެއް ނުހުރެއެވެ. ބޭނުން މީހަކަށް ގެވަޅު ލިބޭތީއެވެ. މިއުޅޭ ވަގުތުތަކުގައި އެ މީހުންގެ ކުދިން ފެންވަރުވައި ނިންދަވައި ހަދާނީވެސް އެ އުޅޭ ގެއެއްގައެވެ. އެ އުޅޭ ގެއެއްގެ ކުދިންނާއެކު މިކުދިންވެސް ކުޅެ ހަދާނެއެވެ. އުޅޭނީ އެއްބަޑުއެއްބަފާ ބަޔަކު އުޅޭފަދަ ގާތް ގޮތަކަށެވެ. ހިލޭ ބައެއްގެ ގޮތަކަށް ނުދެކޭނެއެވެ. އެއިން ކުއްޖަކު ބަލިވިޔަސް އެ ގެއެއްގެ ވެރިމީހާ އެ ކުދިންނަށް ބޭސްފަރުވާ ކޮށްދީ ހަދާނެއެވެ. މިގޮތަށް އައިސް މަސައްކަތް ކޮށްދީއުޅޭ މީހުންނަށްދޭ އުޖޫރައެއް އާންމު ގޮތެއްގައި ނޯވެއެވެ. އެކަމަކު، ޢީދު ދުވަސް ތަކާ، ހިތި ދުވަސްތަކާ ގުޅިގެން އައު ހެދުން އެންމެނަށް ވެސް ހޯދައިދޭނެއެވެ. ހިތި ވިލޭރޭ ފަދަ ރޭތަކުގައި އެކުދިންނަށް ފަޓާހާ، އަލިނަރާ، ހަވާ ފަދަ ތަކެތި ގަނެދޭނެއެވެ. އެކުދިންނަކަށް ތަފާތެއް ނުކުރާނެއެވެ.

އެދުވަސްވަރުގައި ހިއްޗަށް ވަޑައިގަތުން އޮވެއެވެ. މިކަމަކީ ބޮޑު ޢީދެއް އައުން ކަހަލަ އުފާވެރި ކަމެކެވެ. ކީރިތި މަހާރަދުން ހިއްޗަށް ވަޑައިގަންނަވާނީ ފުރިހަމަ ޢިއްޒަތުގައެވެ. މިރޭތައް އަންނަނީ ރަމަޟާން މަހުގެ އޮނަހިރި ރޭތަކުގެ ތެރޭގައެވެ. ހެންވޭރު ބޮޑު ހިއްޗާއި، ކުޑަ ހިތި އޮވެއެވެ. ހަމައެހެންމެ، މާފަންނު ބޮޑު ހިއްޗާއި، ކުޑަ ހިތި އޮވެއެވެ. އެންމެ ފުރަތަމަ އަންނަނީ ހެންވޭރު ބޮޑު ހިއްޗެވެ. އެ ހިތި ވިލޭރޭ ކީރިތި މަހާރަދުން ފުރިހަމަ ޢިއްޒަތުގައި ބެރުދުންމާރިތާޅަފިލީގައި ވަޑައިގަންނަވަނީ ލޮނު ޒިޔާރަތަށެވެ. އެ ޒިޔާރަތަކީ ހަބުސީފާނުންގެ މަޤާމްފުޅެވެ. އިބުރާހީމް ނާޞިރުގެ ބޮޑުވަޒީރު ކަމުގައި އެޒިޔާރަތް ތަޅައިލެއްވިއެވެ. ނަމަވެސް އެ ޒިޔާރަތް ހުރި ސަރަހައްދު ވަކިން ބާއްވައިފައި އޮތެވެ. އެކަމުގެ ސިއްރެއް ނޭނގެއެވެ. އަޅުގަނޑަށް މަޢުލޫމާތު ލިބިފައިވާ ގޮތުގައި ލޮނުޒިޔާރަތުގައި މަހާނައެއް ނުހުރެއެވެ. މިޒިޔާރަތަށް  ރަސްގެފާނު ވަޑައިގަންނަވަން އޮންނަ ހުރިހައި މަގެއްގައި ހުންނަނީ ބިގަރުތައް ދިއްލައި ހުޅުދާން ކޮށްފައެވެ. އެ މަޤާމްފުޅު ހުރީ މިހާރުގެ ސިނަމާލޭ ބުރިޖު (ދާލަން) މާލެއާއި ގުޅޭތަން ކަމަށްވާ މާލޭގެ އިރު ދެކުނު ކަނުގައެވެ. އެތަނަށް ކީރިތި މަހާރަދުން ވަޑައިގެން ކުރައްވާ ކަމަކީ އެތަނުގައި ފަސްދާނު ލެވިފައިވާ ވަލީވެރިއަކަށް ފާތިޙާ ވިދާޅުވުމެވެ. ހެންވޭރު ބޮޑު ހިއްޗަށްފަހު ދެން އަންނަނީ މާފަންނު ބޮޑު ހިއްޗެވެ. މި ހިތި ވިލޭރޭ ކީރިތި މަހާރަދުން ފުރިހަމަ ޢިއްޒަތުގައި ވަޑައިގަންނަވަނީ ޢަލީ ރަސްގެފާނު ޒިޔާރަތަށެވެ. މިޒިޔާރަތް އެދުވަސްވަރު ހުންނަނީ މާލޭގެ ހުޅަނގު ދެކުނު ފަރާތުގައި އެދިމާ ގޮނޑުދޮށުން ގާތްގަޑަކަށް ފަންސާހަކަށް ފޫޓަށް ވުރެވެސް ބޭރުގައި ކޯޒުވޭ އަކުން ދެވޭގޮތަށެވެ. ލޮނު ޒިޔާރަތާއި ޢަލީ ރަސްގެފާނު ޒިޔާރަތް ހުންނަނީ މައިފާރުން ބޭރުގައެވެ.

މާފަންނު ބޮޑު ހިއްޗަށް ފަހުގައި ދެން އަންނާނީ ހެންވޭރު ކުޑަ ހިއްޗެވެ. މިހިތި ވިލޭރޭ ކީރިތި މަހާރަދުން ފުރިހަމަ ޢިއްޒަތުގައި ވަޑައިގަންނަވަނީ މެދު ޒިޔާރަތަށެވެ. އެންމެ ފަހުން އަންނަނީ މާފަންނު ކުޑަ ހިއްޗެވެ. އެރޭ ކީރިތި މަހާރަދުން ފުރިހަމަ ޢިއްޒަތުގައި ވަޑަގަންނަވަނީ ޒިޔާރަތް މިސްކިތު ހަރިންމަ ތެރޭގައި އިހަކަށް ދުވަހާއި ޖެހެންދެން އެހުރި އަލްފަޤީހު ސުލައިމާނުގެ ޒިޔާރަތަށެވެ. ކުރިންވެސް ދެންނެވިހެން އެ ޒިޔާރަތްތަކަށް ރަދުން ވަޑައިގެން ކުރައްވާ ކަމަކީ އެ ޒިޔާރަތެއްގައި ފަސްދާނު ވެޑުވިފައިވާ ވަލީވެރި ބޭކަލަކަށް ފާތިޙާ ވިދާޅުވުމެވެ.

މިރޭތަކުގައި ފަޓާސް ޖެހުމާއި، އަލި ނަރު ރޯކުރުމާ، ހަވާ އެރުވުން ވަރަށް ގަދަޔަށް އޮންނާނެއެވެ. މިކަންތައް ކުރަނީ އާންމުންނެވެ. މިތަކެތި އެދުވަސްވަރު ބާޒާރު ފިހާރަތަކުން ލިބެން ހުރެއެވެ. ވޯރާ ވިޔަފާރިވެރިން ހުންނަނީ މިތަކެތި އެތެރެ ކޮށްފައެވެ. ހުރިހައި ޢީދެއްގައި ވެސް މިކަންތައް ކުރާނެއެވެ. އަޅުގަނޑު ކުޑައިރު މިދުވަސްތަކުގައި އަޅުގަނޑުގެ ކާފަ އަޅުގަނޑު ގޮވައިގެން ބާޒާރަށް ވަޑައިގެން، އަލި ނަރާއި، އަލި ދަނޑިއާއި، ފަޓާސް ގަނެދެއްވާ ހައްދަވައެވެ. އެއީ ވަރަށްވެސް އުފާވެރި ހިތުންނުފިލާ ހަނދާން ތަކެކެވެ. ފަޓާސް ރާއްޖެއަށް އެތެރެކުރުން މަނާކުރީ ރައީސް އަލްއުސްތާޛު މައުމޫން ޢަބުދުލްޤައްޔޫމްގެ ރައީސް ކަމުގައި އެމަނިކުފާނެވެ.

އަޅުގަނޑުވެސް މިހިތީގެ ކުޅިވަރުތައް ވަރަށް ރަނގަޅަށް ދުށީމެވެ. އެއީ އައްސުލްޠާން މުޙައްމަދު ފަރީދުލް އައްވަލު ރަސްކަމުގެ ތަޚުތުގައި ރެދަލި ކުރެއްވި ދުވަސްވަރުގައެވެ. ހިތި ދުވަސްތަކަކީ ވަރަށްވެސް އުފާވެރި ދުވަސް ތަކެކެވެ. އެބައެއްގެ ފޯރުންތެރިކަން ހުރި މިންވަރަކުން ވަރަށްގިނަ ކާތަކެތި ހަދާނެއެވެ. އެތަކެތި ރައްޓެހިންނަށާއި ގާތް ތިމާގެ މީހުންނަށްދީ ހަދާނެއެވެ.

ކުރިންވެސް ދެންނެވި ފަދައިން އެ ދުވަސްވަރަކީ މީހުންގެ މުހުތާދުތައް ވަރަށްވެސް މަދު ދުވަސްވަރެކެވެ. މިޒަމާނުގައި ދިރިއުޅުމަށް ބޭނުން ކުރަން ޖެހޭހައި ގިނަ ސާމާނުތަކެއް އެޒަމާނަކު ނުހުރެއެވެ. ވަރަށް މަދު އެއްޗަކުން ހުރިހައިކަމެއް ފުއްދައިގެން އުޅުނު، ހާސްކަމެއް އަމުދުން ނެތް އުފާވެރި ޒަމާނެކެވެ. ރަށުތެރޭގެ އަޑުބަޑު މަޑު ކަމާއެކު މަގުމަތީގެ ކާރުބާރޫ ވަރަށް ކުޑަ، ދުއްވާ އުޅަންދުތައް ވަރަށް މަދު މަގުމަތި އަމާން ޒަމާނެކެވެ. އާންމުކޮށް މީހުން ދުއްވައި އުޅެނީ ބައިސްކަލެވެ. ބައިސްކަލު ވެސް އެހައި ގިނައެއް ނުވާނެއެވެ. މަގުމަތީގައި އެކި ޢުމުރުފުރައިގެ ކުދިން އެކިކަހަލަ ކުޅިވަރު ކުޅެ އުޅުމަކީ ވަރަށް އާންމުކަމެކެވެ. އިންޖީނުލީ ދުއްވާ އުޅަނދުތައް އެހައިމަދެވެ.

އަލިމަސް ހޮޓާ ހިންގަނީ ކުޑަހުއްތުއެވެ. މިހޮޓާ ހުންނަނީ މަޖީދީމަގާއި ޝަބުނަމީމަގު އިންވާ ތަނުން އިރު ދެކުނު ކަންމަތީގައެވެ. ހޮޓާހުރީ ރާނާ ދެފަރާތުން އުވަޖަހައިފައެވެ. މިހޮޓަލަކީ އެހައި ބޮޑު ހޮޓަލެއް ނޫނެވެ. ހޮޓަލުގައި ހުންނަނީ ދެފަރާތުގައި މީހުންނަށް އިށީނދެވޭގޮތަށް ދިގުގޮނޑި ޖަހައިފައި ހުންނަ އަށްފޫޓުވަރުގެ ދިގު ދެމޭޒެވެ.  ސަމާވަރާ ސައިހަދާތަން ހުންނަނީ ފޮތި އިސްކުރީނެއް ޖަހައި ނިވާކޮށްފައެވެ. ކޮށިގަނޑު(ކޭޝް ކައުންޓަރ) ހުންނަނީ ދޮރުން ވަންނަ ދިމާއިން ވާތްފަރާތުގައެވެ. އެދުވަސްވަރުގެ އާދަކާދަ ހުންނަގޮތުން ހޮޓަލެއް ކަމަށްވާނަމަ، ތާސް ކުޅުމާ، ކެރަމް ކުޅުމާ، އޭގެއިތުރުން ރާޒުވާ ކުޅެވޭނެ އިންތިޒާމު ހަމަޖެހިފައި ހުރެއެވެ. ނަމަވެސް، އަލިމަސް ހޮޓަލަކީ ކުޑަ ހޮޓަލެއްކަމުން، އެ ހޮޓަލުގައި ބަހައްޓާފައި ހުންނަނީ ހަމައެކަނި ކެރަމްބޯޑެކެވެ. ކެރަމްބޯޑު ހުންނަނީ ކޮށިގަނޑަށް ކުރިމަތި ވާގޮތަށް ދޮރުގެ ކަނާއަތް ފަރާތުގައެވެ. ހޮޓަލުގެ ބަދިގެ ހުންނަނީ އަލިމަސްގޭ ގޯތިތެރޭގައި މަޖީދީ މަގުގެ މަގުމަތީ ފާރުން ދެފޫޓެއްހައިތަން އެތެރޭގައެވެ. ބަދިގެ ހަދައިފައި ހުރީ ދަނޑިފަނުންނެވެ. އެދުވަސްވަރުގެ ގިނަ ގެތަކާއި ބަދިގެތައްވެސް ހަދައިފައި ހުންނަނީ ދަނޑިފަނުންނެވެ. މިބަދިގެ ހަދައިފައި ހުރީ ދެބަޔަށް ވާގޮތަށެވެ. ބަދިގޭގެ އެތެރެބައިގައި ވަނީ އުނދުނާއި ދުމަށި ހަދައިފައެވެ. އުނދުނަކީ ދަރު އުނދުނެވެ. ކައްކާބައިގެ ބޭރު ބަޔަކީ ކާތަކެތި ތައްޔާރު ކުރުމާއި، އަދި އެ ތަކެތި ތައްޔާރު ކުރުމަށްފަހު ބަހައްޓާ ތަނެވެ. ހެދިކާ ތައްޔާރު ކުރުމަށްފަހު ގެނެސް ބަހައްޓަނީ ހެދިކާ އަޅަން ހަދައިފައިހުންނަ ބިއްލޫރި ދޮރުފަތްލީ އަލަމާރިއެއްގައި ހޮޓަލުތެރޭގައެވެ. ހެދިކާ، ބަތް، ރިހަ ވަރަށް އަގުހެޔޮ ދުވަސްވަރެކެވެ. އެއް ރުފިޔާއަށް ބަތަކާއި، ރިހަ، ސަޓަނި އަދި ޕާޕަރު ލިބެއެވެ. ބައިތަށި ބަތާ ބައިތަށި ރިހަ ބައިރުފިޔާއަކަށް ލިބެއެވެ. ހެދިކާވެސް އެހައިމެ އަގު ހެޔޮމެއެވެ. މިހާރު ދެ ރުފިޔާއަށް ވިއްކަން ހުންނަ ވަރުގެ ގުޅައެއް އޭރު ދިހަ ލާރިއަށް ލިބެއެވެ. ގުޅައިގެ ތިން ސައިޒެއް އޭރުގައި ހުރެއެވެ. އެއީ، ކުދި ގުޅަ، މެދު ގުޅަ އަދި ބޮޑު ގުޅައެވެ. މިހާރު ގަލޮޅު ސާޓަނުގެއިން ރުފިޔާއަކަށް އެވިއްކާ ގުޅައިގެ ސަޒަކީ އެދުވަސްވަރުގެ ކުޑަ ގުޅައިގެ ސައިޒެވެ. ކުޑަ ގުޅައެއް ފަސް ލާރިއަށް ބޮޑު ގުޅައެއް ފަންސަވީސް ލާރިއަށް ލިބެއެވެ. ބޮޑު ގުޅައެއްގެ ބޮޑުމިން ޓެނިސް ބޯޅައެއް ވަރުވާނެއެވެ. ސައިތައްޓެއްގެ އަގަކީ ދިހަ ލާރިއެވެ. ދުފުމަށް އަގެއް ނުނަގާނެއެވެ. އެއީ ހިލޭދޭ އެއްޗެކެވެ. ސައިނުބޮއިވެސް މީހަކުވަދެ ދުފާލަން އެދުމުން ހިލޭ ދުފަން ދޭނެއެވެ.

އަލިމަސް ހޮޓާ ކުޑަކަމުން ބަތާ ރިހަޔާ އެހެން ހުރިހައި އެއްޗެއް ހަދައިނިމުމަށް ފަހުގައި ބަހައްޓައިފައި ހުންނަނީ ބަދިގޭގައެވެ. އެދުވަސްވަރު ކަންކުރާ މަގަކީ، ކާގަޑިތަކުގައި ހުންނަނީ އެ ހޮޓަލަކުން އެ އިރަކަށް  ތައްޔާރު ކޮށްފައިހުރި ކާތަކެއްޗެއް މޭޒުމަތީގައި އަތުރައިފައެވެ. މިގޮތައް ކާތަކެތި އަތުރައިފައި ބެހެއްޓުން ހުއްޓައިލީ ރާއްޖެއަށް އަވައްޓެރި ބައެއް ގައުމުތަކުން މަސައްކަތް ކުރަން މީހުން ގެންނަން ފެށިފަހުންނެވެ.

މެންދުރު ކެއުން އެގާރަ ގަޑި ބައިގައި މޭޒުމައްޗަށް ތައްޔާރު ކުރާނެއެވެ. އެ ތަކެތި ނަގާނީ މެންދުރު އަނބުރައި ދެގަޑި ބައިވީމައެވެ. ދެން ތައްޔާރުވާނީ ހަވީރު ސަޔަށެވެ. ރޭގަނޑުގެ ކެއުން އިރުއޮއްސި ހަގަޑި ބައިވާއިރަށް ތައްޔާރު ކުރާނެއެވެ. ރޭގަނޑުގެ ކެއުން ނިމޭނީ އެގާރަޖަހާއިރުއެވެ. އޭގެފަހުން އާއްމުކޮށް މީހުން ބޮއި އުޅެނީ ކިރު ސައެވެ. ކިރު ސަޔާއެކު ދެބިހުގެ ބިސްގަނޑެއް ކާލުން އެއީ ވަރަށް ގިނަމީހުން ކުރާކަމެކެވެ.

އަލިމަސް ހޮޓަލުގެ ހުޅަނގު ފަރާތުގައި ( މިހާރު ގަލޮޅު ރަސްމީ ދަނޑުގެ މަޖީދީ މަގާވި ފަރާތު ސިޑިބަރި އެހުރި ތަނުގައި) އޭރު ހުންނަނީ މީހުން ދިރިއުޅޭ ގެތަކެވެ. އަލިމަސް ހޮޓަލުގެ ކުރިމަތިން މަޖީދީ މަގުގެ އުތުރު ފަރާތުގައި، ކަރަންކާމަގާއި މަޖީދީމަގު އިންވި އިރުމަތީ ކަންމަތީގައި ހުންނަނީ ހީނާމާގެއެވެ. ހީނާމާގެއަކީ ސިނަމާ ކުންފުނީގެ ފަރާތުން އެތަނުގައި ތިއޭޓަރެއް ހަދައިގެން ބައިސްކޯފު ދެއްކި ތަނެކެވެ. އެއީ ދެގޯއްޗެއް އެއްވެފައި އޮތް ބިމެއްގައި ހުރި ޢިމާރާތެކެވެ. އަޅުގަނޑު މިވާހަކައިގައި މިގެންނަ ދުވަސް ވަރުގައި އެތަން ބޭނުންނުރަނީ އެމް.ޖީ.ބީ.އެސް ގެ ބައެއް ޚާއްޞަ މުދާ ބަހައްޓާ ގުދަނަކަށެވެ. އެތަން އޭރުވަނީ ނީލަމުގައި ވިއްކައިލުމުން އޭރު ސަރުކާރު ހިންގަވަން ހުންނެވި އިސްވެރިޔާ އަލްފާޟިލް އިބްރާހީމް ނާޞިރު ބައްލަވައިގަނެފައެވެ. އެތަނުގައި މުދާ ރައްކާކޮށްފައި ހުރުމުން، އެތަން ބަލަހައްޓައި ފޯރިމަރަން ސިފައިންގެ ބޭކަލަކު ހުރެއެވެ. އެތަނުގައި ފޯރިމަރަނީ މުގުރު ހިފައިގެނެއް ނޫނެވެ. ފޯރިއަށް ހުންނަ ސިފައިންގެ މީހާ ހުންނަނީ ހުދު ގަމީހުގެ ގިރުވާނުގައި ހިމަ ކަޅުފަށެއް އެޅި ގަމީހެއްލައި،(ފަށްއެޅި ގަމީސް) މުންޑު އަނދެގެނެވެ. މުގުރު ފޯރީގެ ޔުނީފޯމަކީ،(އިންޑިއާ ކެރަލާގެ ފުލުހުން ލާފައި އެތިބޭފާޑުގެ) މަޑު މުށި ކުލަޔަކަށްދާ ދެފަރާތުގައި ޖީބުލައިފައި ހުންނަ ގަމީހަކާއި، އެކުލައިގެ ފައިކުރި ފުޅާ ބުރި ފަޓުލޫނެކެވެ. އެ ދުވަސްވަރުގެ ފޮޓޯތަކުން މިކަން ވަރަށް ސާފުކޮށް އެނގޭނެއެވެ. އޭރުގައި އަދި ދިގު ފަޓުލޫނު ތަޢާރަފެއް ނުވެއެވެ. އަޅުގަނޑު ހަނދާންވާ ގޮތުގައި ސިފައިންގެ ޔުނީފޯމު ދިގު ފަޓުލޫނަށް ފަހުން ބަދަލުވީ ކުއިން އެލިޒަބަތު (ދޭއް) ރާއްޖެއަށް ކުރެއްވި ރަސްމީ ދަތުރުފުޅާއި ގުޅިގެން 1972 ވަނަ އަހަރުއެވެ. އޭގެކުރިން 1948 ގައި އަމީން ދީދީގެ ވެރިކަމުގައި ސިފައިން ދިގު ފަޓުލޫނު ބޭނުންކުރި ކަމަށްވެއެވެ.  ފަށްއެޅި ގަމީހަކީ، ސިފައިންގެ ވަޒީފާ ލިބުމުން އަޅަންޖެހޭ ހެދުމެވެ. ސިފައިންގެ މީހަކު ބޭރަށް ނުކުންނަނަމަ، ހުންނަންވަނީ މިދެންނެވި، ފަށްއެޅި ގަމީސްލައިފައެވެ. ކޮންމެ ސިފައިންގެ މީހެއްގެ ޖީބުގައި ކުއްލި ޙާލަތް ތަކުގައި ފުމެންޖެހޭ ކަށިގަނޑެއް އޮންނަ ކަމަށްވެއެވެ. ފަށްއެޅި ގަމީސް ލުން ދުވަސްކޮޅަކަށް މެދުކެނޑިފައި އޮތުމަށްފަހު މިހާރު ބައެއް ރަސްމީ ޙަފުލާތަކުގައި އެގަމީސް ލާތަން ފެނެއެވެ.

އެ ދުވަސްވަރުގައި، މާލޭގެ އާންމު ރައްޔިތުން ބުއިމަށާއި ކެއްކުމަށް ބޭނުން ކުރަނީ ވާރޭ ފެން ނޫނީ، މިސްކިތްތަކުގައި ވުޟޫކޮށް ހެދުމަށް ބަހައްޓައިފައި ހުންނަ ވަޅުތަކުން އެންމެ ފެންމީރު ވަޅުތައް ބަލައިގެން އެ ވަޅުތަކުން ފެން ގެންގޮސްގެންނެވެ. އެ ދުވަސް ވަރުގައި މާލެއަކީ ފެން މީރު ރަށެކެވެ. (ބައެއް ތާރީޚީ ލިޔުންތަކުން މާލެއަކީ ފެން ނުބައި ރަށެއް ކަމަށް ލިޔެފައި ހުންނާތީ ފެނެއެވެ. އެގޮތުން، ކާފުއަތޮޅު ބަޑޮހުން ފެން ގެންނަވައިގެން އެ ޒަމާނުގެ ރަސްރަސްކަލުން ފެންފޮދު ހިއްޕެވިކަމަށް ވެއެވެ.)  ބޮޑަށް ފެންމީރު ސަރަޙައްދުތަކުގައި ހުންނަ ގެތަކުގެ ވަޅުތަކުން ވެސް މީހުން ފެންގެންގޮސް ހަދައެވެ. އަޅުގަނޑުމެން ގެއަކީ ފެންމީރު ހިސާބެއްގައި ހުރި ގެ އެކެވެ. އަޅުނޑުމެން ގޭގެ ފުރަގަހުން ހުންނަ އަޅުގަނޑުގެ ބައްޕަ ފަރާތު ބޮޑުބޭބެ އިސްމާޢީލް ދީދީގެ ގެ ކަމަށްވާ ދެކުނުގޭގައި ޚާއްޞަކޮށް ބޯފެން ނަގަން ބަހައްޓައިފައި ހުންނަ ވަޅެއް ހުރެއެވެ. އެ ވަޅުގެ ފެން އެހިސާބުގައި ދިރިއުޅޭ އެންމެންހެން ގެންދެއެވެ. މާލޭގެ ފެން ބޮޑަށް ލޮނުވެގެން ދިއައީ، މާލޭގައި ފާޚާނާ ނިޒާމު ގާއިމުކުރުމަށް ހޮޅިތައް ވަޅުލަން ކޮނެ ފެންތައް ޕަމްޕުކޮށް ބޭރު ކޮށްލުމުގެ ސަބަބުންނެވެ. އޭގެ ކުރިންވެސް މާލޭގެ އާބާދީ އިތުރުވަމުން ދާންފެށުމުން ފެން ލޮނުވުމުގެ މަސްއަލަ އައީ ފެންނަމުންނެވެ. ރައީސް އަލްފާޟިލް އިބްރާހީމް ނާޞިރުގެ ވެރިކަމުގައި، މާލޭގެ ފެން ޓެސްޓުކޮށް ބަލައި ހެއްދެވިއެވެ. އަދި ވޯޓަރ އެންޑް ސެނިޓޭޝަން އޮތޯރިޓީގެ ނަމުގައި އޮފީހެއް އެމަނިކުފާނު އުފެއްދެވިއެވެ.

އިހުދެންނެވިހެން،ޖުމުލަ ގޮތެއްގައި މާލޭގެ ބާޑިފަށް ފިޔަވައި އެހެން ހުރިހައި ހިސާބެއްގައި ވެސް ފެންފަށަލަ ބޯކަމުން ވަޅުތަކުގެ ފެން މީރެވެ.  ހޮޓާތަކަށް ކެއްކުމަށާއި ބުއިމަށް ބޭނުންކުރަން ފެންގެންދަނީ މިސްކިތްތަކުގައި ހުންނަ ވަޅުތަކުންނެވެ. އެގޮތުން އަލިމަސް ހޮޓަލަށް ބޭނުންވާ ހުރިހައި ފެނެއް ގެންނަނީ، މިހާރު އެމިސްކިތް ބަހައްޓާނެ ތަނަކާމެދު ހޫނު ބަހުސްތައް ކުރެވެމުންދާ، ކަޅުވަކަރު މިސްކިތުގައި ހުރި ހިރިގާ ވަޅުންނެވެ. ހިރިގަލުން ހަދައިފައި ހުންނަ ވަޅުގެ ފެން ފިނިވެފައި މީރެވެ. ކަޅުވަކަރު މިސްކިތް އޭރު ހުރީ ކަރަންކާ މަގުން މަޖީދީ މަގަށް ނުކުންނަތާ ހުޅަނގުފަރާތު ހަތަރު އަނގޮޅި ކަންމަތީ، މިހާރުގެ (ދެބުރި މިސްކިތް) މަސްޖިދު ސުލްޠާނުލް ޢާދިލް އެހުރިތަނުގައެވެ. ކަޅުވަކަރު މިސްކިތަކީ އަޅުގަނޑު ފުރާވަރަށް އެޅިގެން އައި ދުވަސްވަރުގައި ވަރަށް ގިނަފަހަރު އަޅުގަނޑު ބަންގި ގޮވައިހެދި ވެސް މިސްކިތެކެވެ. އެއީ އޭރު އެ މިސްކިތުގެ މުދިމަކަށް ހުންނެވި އާދަމްފުޅު އެގޮތަށް އެދި ލައްވާތީއެވެ.

ރައީސް އިބްރާހީމް ނާޞިރުގެ ވެރިކަމުގައި، ކަޅުވަކަރު މިސްކިތް އުވައިލައްވައި، އެ މިސްކިތް ނީލަމުގައި ވިއްކައިލެއްވިއެވެ. ނީލަމުގައި ވިކުނީ 9715/26 ( ނުވަހާސް ހަތްސަތޭކަ ފަނަރަ ރުފިޔާ ސައްބީސް ލާރި) އަށެވެ. ނީލަމުން އެ މިސްކިތް ނެގީ ފުރަނަ އައިލޭންޑު ރިޒޯރޓަށެވެ. އޭގެފަހުން 1978 ވަނަ އަހަރު އަލްއުސްތާޛު މައުމޫން ޢަބުދުލް ޤައްޔޫމް ރާއްޖޭގެ ރައީސުލްޖުމްހޫރިއްޔާކަމާއި ޙަވާލުވެ ވަޑައިގެން، ކަޅުވަކަރު މިސްކިތަކީ ތާރީޚީ މިސްކިތެއް ކަމަށްވާތީ، އެ މިސްކިތް ނީލަމުން ނެގި ފަރާތުގައި ސަރުކާރަށް ވިއްކުމަށް އެދިވަޑައިގަތެވެ. މިކަމަށް ސަރުކާރުން އެދިވަޑައިގަތުމުން، ފުރަނަ ރިޒޯރޓު ހިންގާ ފަރާތް ކަމަށްވާ ޓުރެޝަރ އައިލެންޑު އެންޓަރ ޕްރައިޒަސްގެ ފަރާތުން އެކުންފުނީގެ ޗެއާރމަން މިސްޓަރ ރީޑު ކަޅުވަކަރު މިސްކިތް އަނބުރާ ދިވެހި ސަރުކާރަށް ހަދިޔާ ކުރެއްވިއެވެ. މިހަދިޔާ ދިވެހި ސަރުކާރުގެ ފަރާތުން ޤަބޫލު ކުރެއްވީ އޭރުގެ އެކްސްޓާރނަލް އެފެއާޒް މިނިސްޓަރ އަލްއުސްތާޛު ފަތުޙުﷲ ޖަމީލެވެ. މިފަހަރު، ކަޅުވަކަރު މިސްކިތް އަނބުރާ ދިވެހި ދައުލަތަށް ލިބުމުން، ސަރުކާރުން އެމިސްކިތް އަލުން ބިނާކުރެއްވީ ސަލްޓަން ޕާކުގެ އިރުދެކުނު ކަންމަތީގައެވެ. އެ މިސްކިތް ހުރި ތަނުގައި މިހާރު ހަދައިފައިހުރީ ފިނި ޕާކު ކިޔާ ތަނެކެވެ.

އިހުދެންނެވި ގުޅުން އަޅުގަނޑާ ކުޑަހުއްތުގެ އާއިލާއާއި ދެމެދުގައި އޮތުމުގެ ސަބަބުން ކުޑަހުއްތު ހިންގާ ހޮޓަލެއްގައި އަޅުގަނޑުގެ ވަގުތު ހުންނަގޮތަކުން ކޮށިގަނޑު ބަލަހައްޓައިލަދީ އަދި އެހެނިހެން ކަންތަކުގައި އަތްގާތްކޮށްލަދީ ހަދަމެވެ.

ވަގުތަކީ އެއްދުވަހެއްގެ ޢަޞްރުން އިރުތިރިވެ ހަތަރު ގަޑިބައި އެހައިކަށްހައި އިރުގެ ވަގުތެކެވެ. ހަވީރު ސައިގެ ވަގުތު ނިމި ހިނގައްޖެއެވެ. އެ ވަގުތު ހޮޓަލުގެ ތެރޭގައި ދެމީހަކު ސައިބޯން ތިއްބެވެ. ކެރަމްބޯޑުގެ ކައިރީގައި ޒުވާން ދެކުއްޖަކު ކެރަމް ކުޅެން ތިއްބެވެ. ކުޑަހުއްތު ބާޒާރަށްދަމުން އަޅުގަނޑާއި ކޮށިގަނޑު ޙަވާލުކުރީމާ އަޅުގަނޑުއިނީ އެތަނުގައެވެ. ކުއްލިއަކަށް ވަރަށް ބާރަށް ހޮޓަލުގެ ބަދިގޭގައި ރޯވެއްޖެޔޭ ކިޔައި ހަޅޭއްލަވައިގަތް އަޑު އިވިއްޖެއެވެ. އަޅުގަނޑުވެސް އަވަހަށް ވަތްގަނޑު ތަޅުލައިފައި، ދުވެފައި ހޮޓަލުން ބޭރަށް ނުކުމެ ބަދިގެއާއި ދިމާއަށް ބަލައިލިއިރު ބަދިގެ ފުރާޅުން ވަރަށް ބޯކޮށް ދުން އަރަމުން ދެއެވެ. އަޅުގަނޑު ގޮސް ބަދިގެތެރެއަށް ވަންއިރު ބަދިގެ ތެރޭގައި ވަނީ ވަރަށް ބޮޑަށް ދުން ފެތުރިފައެވެ. ރޯވެފައި ހުރީ ބަދިގޭ ދުމަށީގައެވެ. ދުމަށީގައި ރޯވީ ބޯކިބާ ފިހަން ރޯކޮށްފައިހުރި ނާށިތައް ގިނަކަމުން އޭގެ ހުޅުގަނޑު މައްޗަށްއަރައި ދުމަށީގައި ޖެހިގެންނެވެ. ބަދިގެ ތިރިކަމުން، ދުމަށީގައި ރޯވި އަލިފާން ބަދިގޭ ފަން ފުރާޅުގައި އޭރު ހިފަނީއެވެ. ބަދިގޭގައި ތިބިމީހުން އަލިފާން ނިއްވައިލަން އެތާހުރި ފެން އެއްޗެއް ދުމަށްޓަށް އުކައިލައިފައި، ބާލިދީ ހިފައިގެން ފެންބަލައި މިސްކިތު ވަޅުދޮށަށް ދާން ނުކުންނަނީއެވެ.

އަޅުގަނޑު އެތަނުން ނުކުމެގެން ދުވެފައިގޮސް ހީނާމާގޭ ފޯރިއަށް އެވަގުތު ހުރި ޢަބްދުއްރަޙީމު ގާތުގައި ކަށިގަނޑު އަޅައިދިނުމަށް އެދެފީމެވެ. އެކަމަށް އެދުމުން އޭނާ ބުނުއްވީ ތިމަންނާޔަށް އަލިފާން ނުފެންނަނީސް ކަށިގަނޑު އެޅުމަކީ ހުއްދަ ކަމެއްނޫން ކަމަށެވެ. ކޮންމެއަކަސް އޭނާ އެހެންބުނެފައި ބަދިގެއަށް ބަލައިލިއިރު އަލިފާން ފުރާޅުމަތިން ފެންނަށް ހުއްޓެވެ. ފަން ފުރާޅެއްގައި އަލިފާން ހިފީމައި މައްޗަށް ހުޅުގަނޑު ފެނުން މާކަލަހެއް ނުވާނެތާއެވެ. އެހެންކަމުން އޭނާ ކަށިގަނޑު އަޅަން ފަށައިފިއެވެ.

ސިފައިން ކަށިގަނޑު ފުމޭ އަޑު އިވުނު ކޮންމެ ސިފައިންގެ މީހަކު ކަށިގަނޑު އަޅުއްވާނެއެވެ. އެގޮތުން އެވަގުތު އެހެންލައިފައި މަޖީދީމަގުން ދުރުވި ސިފައިންގެ ބޭކަލަކު ވެސް ކަށިގަނޑު އަޅަމުން ކުޑަކޮށް ހަލުވި ދުވުމެއްގައި ދުއްވައިގެންފިއެވެ. އޭނާގެ ހުރީ ސިފައިންގެއަށް އަވަހަށް އެކަން އެންގުމުގެ ޚިޔާލުގައި ކަމަށް ވެދާނެއެވެ.

ކޮންމެއަކަސް، ބަދިގޭ މީހުން ހުއްޓުމެއްނެތި އަލިފާން ނިއްވައިލުމުގެ މަސައްކަތް ބާރަށް ކުރަމުންދެއެވެ. ބަދިގޭގައި އުޅޭ ކައްކާއެއް ކަމަށްވާ އަޙުމަދު ފުޅު ތެތް ގޯންޏެއް ހިފައިގެން ފާރުމަތިން ލައިފައި ފުރާޅު މައްޗަށް އަރައި ރޯވެފައި ހުރިތަނުގައި ތަޅައިގަތް ގަތީނުން ފުރާޅުގައި ހިފައިފައި ހުރި އަލިފާން އިތުރަށް ފެތުރުނަނުދީ ނިއްވައިލައިފިއެވެ. އޭރު ބަދިގޭ މީހުން ތިރިން ފެން ޖަހައިގެން ދުމަށީގައި ރޯވެފައި ހުރިތަން ވެސް ނިއްވައިލައިފިއެވެ. އަލިފާން މުޅިން ނިވުމުން އަޅުގަނޑު ބަދިގެ ތެރޭގައި ހުރެފައި މަގުމައްޗަށް ނުކުތްއިރު ސިފައިންގެ ބޭކަލުން ރަތް ކުލައިގެ ބާލިދީ ތަކެއް ހިފައިގެން ދުވަމުން ދުރުވަނީއެވެ. ހަނދާންވާ ގޮތުގައި ކޮންމެ ބާލިދީއެއްގައި ނަންބަރެއް ޖަހައިފައި ހުއްޓެވެ. ބައެއް ބޭކަލުން ބައިސްކަލުގައި ދުރުވާތަން ފެނެއެވެ. ގާތްގަނޑަކަށް ފަނަވަރަކަށް ބޭކަލުން ތިއްބެވި ކަމަށް ލަފާކުރެވެއެވެ.

އެދުވަސް ވަރުގައި އަލިފާން ނިވާ ލޯރިއެއް ނުހުރެއެވެ. ތަނެއްގައި އަލިފާނުގެ ހާދިސާއެއް ހިނގައިފިނަމަ އެތަނަކަށް އެބޭކަލުން ދުރުވަނީ މިދެންނެވި ރަތް ކުލައިގެ ދަވާދުލީ ބާލިދީތައް ހިއްޕަވައިގެންނެވެ. އެއީ އަލިފާން ރޯވެފައި ހުރި ތަނަކާއި އެންމެ ކައިރީގައި ހުރި ވަޅަކުން ފެން ނަގައި ޖަހާށެވެ. މޫދާ ކައިރި ތަނެއްނަމަ މޫދުން ލޮނު ނަގައި ޖަހަނީއެވެ. ވަޅުން ފެން ނަގާނަމަ ވަޅަށް އެކަކު އެރިހުރެގެން ވަޅުދިޔަ ހިއްކާގޮތަށް ފެންނަގަނީއެވެ. އެ ނަގާފެން ސައްލިހަދައިގެން ގެންގޮސް ރޯވެފައި ހުރިތަނަށް އުކަން ތިބޭ މީހުންނާއި ހަމަޔަށް ފޯރުކޮށް ދެނީއެވެ.

އެބޭކަލުން ދުރުވީ ބާރަށް ދުވެފައިކަމުން ބައެއް ބޭކަލުން އޭރު ތިއްބެވީ މާނޭވައި ވެސް ލެވިފައެވެ. އަޅުގަނޑާއި ފުރަތަމަ ބައްދަލުވި ބޭކަލަކު ކޮބައިހޭ ރޯވެފައި ހުރިތަން އައްސަވައިފައި، އަޅުގަނޑަށް ޖަވާބު ނުދެވެނީސް ބަދިގެ ތެރެއަށް ވަންނަވައިފިއެވެ. އޭރު އެދުރުވި ބޭކަލުންގެ ތެރެއިން އެއްބޭކަލަކު ކަޅުވަކަރު މިސްކިތުގެ ވަޅަށް ފައިބަންނަވައި ފެންނަންގަވއިދެއްވަން ފައްޓަވައިފިއެވެ. އިސާއިހިތަކު ބަދިގެއާއި ހަމަޔަށް ފެން ހިފައިގެން އެބޭކަލުން ދުރުވެ ބަދިގެތެރެއަށް ވަންނަވައި ފެން ޖަހަން ފަށައިފިއެވެ. އޭރު އަލިފާން ނިވިފައި ހުރިނަމަވެސް ދުމަށީގައި ރޯވި ތަނުން ދުންއަރައެވެ. ފުރަތަމަ ބަދިގެ ތެރެއަށް ވެންނެވި ބޭކަލުންގެ ތެރެއިން އެއް ބޭކަލަކު، ބަދިގެތެރޭގައި ކާއެއްޗެތި ތައްޔާރު ކޮށްފައި ބަހައްޓާބައިގައި ހުރި ރޯސްކުރި ދިހަ ކުކުޅާ، އަދި، އެއްޗެހި ކޮށައި ހަދަން ހުންނަ މޭޒުމަތީ ރިހަކައްކަން ކޮށައި ހަވާދުލައި ކައްކަން ތައްޔާރުކޮށް ތެއްޔަކަށް އަޅައިފައިހުރި ރޯމަސްތައް، އެތަނުގައި ހުރި ކުނިގޯންޏަކަށް އަޅައި ލައިފިއެވެ. އަލިފާން ރޯވީވެސް ބަދިގޭގެ އުނދުންހުރި ބައިގައެވެ. ނަމަވެސް މިތަނަށް މިރޯޅިއެއް އަރަފިއެވެ. އެ ރޯސްކުރި ކުކުޅު ތަކަކީ ބައެއްގެ އޯރޑަރަށް އެރެއަށް ތައްޔާރު ކޮށްފައި ހުރި ކުކުޅު ތަކެކެވެ. ކޮންމެއަކަސް، ސިފައިންގެއިން އަލިފާން ނިއްވައިލައްވަން ދުރުވި ބޭކަލުން އަލިފާން އޮތީ ނިވިފައި ކަމުން ބާލިދީތައް ހިއްޕަވައިގެން އެނބުރި ދުރުވެއްޖެއެވެ.

ރޯސްކުޅި ކުކުޅުތައް ކުނިގޯންޏަށް އަޅައިލުމުން އަލުން ކުކުޅު ގަނެގެން އެ އޯޑަރ އެރެއަށް ތައްޔާރު ކުރާނެ ވަގުތެއް ނެތެވެ. އެދުވަސްވަރަކީ އައިސް ކުކުޅު ގަންނަން ލިބެން ހުންނަ ޒަމާނެއް ނޫނެވެ. ގަންނަން ޖެހޭނީ ދިރޭ ކުކުޅެވެ. ގަންނަން ލިބެން ހުންނާނީ މާރުކޭޓުން ނޫނީ ކުކުޅު ގެންގުޅޭ ގެއަކުންނެވެ.

މިހާދިސާ ހިނގައި ދިއަތާ ވިއްސަކަށް އަހަރުވެސް ވީފަހުން، އެދުވަހު އެރޯސްކުރި ކުކުޅުތައް ކުނިގޯންޏަށް އަޅައިލެއްވި ބޭފުޅާ އަޅުގަނޑާއި ބައްދަލުވެގެން، ހޮޓަލެއްގައި ސައިބޯން ތިބެފައި، އެދުވަހުގެ ހާދިސާގެ ވާހަކަ ދައްކައިލީމައި ދިޔައީ ހިނިފަޅައިގެންނެވެ. ބުނުއްވިއެވެ، [ސިފައިންގޭން ބާލިދީ ހިފައިގެން އެ ހިސާބައް ދުވެފައި އާދެވުނުއިރު ހުރީ ގުނބުހިލިގެން ނޭވާ އަރާވަރު ވެފައެވެ. ދެން ހެދޭނީ އެކަލަ ކޮހެއް ނޫންތޯއެވެ. ފަހުން އެކަން ހިތަށްއަރައިފައި ވަރަށް ދެރަވެސްވިއެވެ.]

